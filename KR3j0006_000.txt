# -*- mode: mandoku-view; -*-
#+TITLE: 鶡冠子
#+DATE: 2015-08-24 23:19:17.246488
#+PROPERTY: ID KR3j0006
#+PROPERTY: BASEEDITION WYG    
#+PROPERTY: JUAN 衘製題鶡冠子
<pb:KR3j0006_WYG_000-1a>¶
御製題鶡冠子¶
鈇器原歸厚德將(開卷首義即云王鈇非一世之器者/厚德隆俊也注以王鈇為法制引賈)¶
(誼言權勢法制人主之斤斧謂專任法制不以厚德將/之而欲以持久難哉是其説雖雜刑名未嘗不歸於道)¶
(德固非若黄老之專務清静亦/不至如申韓之流為慘礉也)雜刑匪獨老和黄朱評¶
陸注同因顯栁謗韓譽兩不妨完帙幸存書著楚失篇¶
却勝代稱唐(宋陸佃既為之注解復序云鶡冠子楚人/居深山以鶡羽為冠號曰鶡冠子其書雜)¶
(黄老刑名要其宿時若㪚亂而無家然竒言奥㫖亦毎/毎而有自博選至武靈王問凡十有九篇而退之讀此)¶
(云十有六篇者非全書也朱子評韓文云漢唐皆以為/道家者流公謂其辨施於國家功德豈少而栁子厚作)¶
<pb:KR3j0006_WYG_000-1b>¶
(辨則曰得其書而讀之言盡鄙淺所見不同如此朱子/雖不置可否然其書具在栁説不免過當朱子又云漢)¶
(藝文志有鶡冠子一卷而唐志云三卷謂漢時遺缺至/唐而全以今書校之卷雖唐増于漢而篇則宋増于唐)¶
(兹本既完備無缺佃注亦世/所罕見自應重刋以廣流傳)帝常師處王友處(帝者與/師處王)¶
(者與友處亦其/博選篇中語)戒合書紳識弗忘¶
<pb:KR3j0006_WYG_000-2a>¶
　　韓愈讀鶡冠子¶
鶡冠子十有六篇其詞雜黄老刑名其博選篇四稽五¶
至之說當矣使其人遇其時援其道而施於國家功德¶
豈少哉學問篇稱賤生於無所用中流失船一壺千金¶
者余三讀其辭而悲之文字脫繆為之正三十有五字¶
乙者三減者二十有二注十有二字云¶
<pb:KR3j0006_WYG_000-3a>¶
鶡冠子原序¶
鶡冠子楚人也居於深山以鶡為冠號曰鶡冠子其道¶
踳駮著書初本黄老而末流迪於刑名傳曰申韓厲名¶
實切事情其極慘礉少恩而原於道德之意盖學之弊¶
有如此者也故曰孔墨之後儒分為八墨離為三嗚呼¶
可不慎哉此書雖雜黄老刑名而要其宿時若㪚亂而¶
無家者然其竒言奥㫖亦毎毎而有也自博選篇至武¶
靈王問凡十有九篇而退之讀此云十有六篇者非全¶
<pb:KR3j0006_WYG_000-3b>¶
書也今其書雖具在然文字脱繆不可考者多矣語曰¶
書三寫魚成魯帝成虎豈虚言哉余竊閔之故為釋其¶
可知者而其不可考者輒疑焉以俟博洽君子陸佃撰¶
#+PROPERTY: JUAN 目録
<pb:KR3j0006_WYG_000-4a>¶
欽定四庫全書　　　　　子部十¶
　鶡冠子目録　　　　　　雜家類一(雜學之屬/)¶
　　卷上¶
　　　博選第一¶
　　　著希第二¶
　　　夜行第三¶
　　　天則第四¶
　　　環流第五¶
<pb:KR3j0006_WYG_000-4b>¶
　　　道端第六¶
　　　近迭第七¶
　　卷中¶
　　　度萬第八¶
　　　王鈇第九¶
　　　泰鴻第十¶
　　　泰録第十一¶
　　卷下¶
<pb:KR3j0006_WYG_000-5a>¶
　　　世兵第十二¶
　　　備知第十三¶
　　　兵政第十四¶
　　　學問第十五¶
　　　世賢第十六¶
　　　天權第十七¶
　　　能天第十八¶
　　　武靈王第十九¶
<pb:KR3j0006_WYG_000-5b>¶
　　　　(臣/)等謹案鶡冠子書漢書藝文志列於道家¶
　　　　註曰楚人居深山以鶡為冠劉勰文心雕龍¶
　　　　稱鶡冠緜緜亟發深言韓愈集有讀鶡冠子¶
　　　　一首稱其博選篇四稽五至之說學問篇一¶
　　　　壺千金之語且謂其施於國家功德豈少栁¶
　　　　宗元集有鶡冠子辨一首乃詆其言為鄙淺¶
　　　　謂其世兵篇多同鵩賦據司馬遷所引賈生¶
　　　　二語以決其偽然古人著書徃徃偶用舊文¶
<pb:KR3j0006_WYG_000-6a>¶
　　　　古人引證亦徃徃偶隨所見如谷神不死四¶
　　　　語今見老子中而列子乃稱為黄帝書克己¶
　　　　復禮一語今在論語中左傳乃謂仲尼稱志¶
　　　　有之元者善之長也八句今在文言傳中左¶
　　　　傳乃記為穆姜語司馬遷惟稱賈生盖亦此¶
　　　　類未可以單文孤證遽斷其偽惟其書漢志¶
　　　　稱一篇隋志始為三卷或漢以來有所附益¶
　　　　則未可知耳至其說雖雜刑名而大㫖本原¶
<pb:KR3j0006_WYG_000-6b>¶
　　　　於道德其文亦博辯宏肆自六朝至唐劉勰¶
　　　　最號知文而韓愈最號知道二子稱之宗元¶
　　　　乃以為鄙淺過矣此本為宋陸佃註凡十九¶
　　　　篇其序謂愈但稱十六篇未睹其全佃北宋¶
　　　　人其時古本韓文初出當得其真今本韓文¶
　　　　乃亦作十九篇殆後來反據此書以改韓集¶
　　　　猶劉禹錫河東集序稱編為三十二通而今¶
　　　　本栁集亦反據穆修本改為四十五通也佃¶
<pb:KR3j0006_WYG_000-7a>¶
　　　　註惟陳振孫稍及之通考不著録晁公武讀¶
　　　　書志亦但稱有八卷一本前三卷全同墨子¶
　　　　後兩卷多引漢以後事公武削去前後五卷¶
　　　　得十九篇則似亦未見佃註者殆宋時已罕¶
　　　　傳矣乾隆四十二年五月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
